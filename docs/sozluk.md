<!-- NOTLAR
 - Bu içerik bilgi içerikli makaledir.
 - Sözlüğe eklediğiniz kelimeleri alfabetik sıraya göre yerleştiriniz.
 - Siber güvenlik, mahremiyet gibi konular hakkında kelimeler eklenmelidir.
 - Lütfen aktif bir sözlük pr'ı bulunuyorsa, ona ekleme yapınız! Senkronizasyon hataları çıkmaması için dikkat edilmesi gerekiyor.
 - İçerik kuralları ve ekleme yapmak sayfalarını ziyaret edebilirsiniz -->

# Sözlük

Burada siber güvenlik ve mahremiyet konularında kullanılan terimlerin anlamlarını öğrenebilirsiniz. Şuan sözlükte toplam **53** kelime bulunmaktadır.

## A

- **Authentication** <small>(kimlik doğrulama)</small>: Bir kullanıcının, cihazın veya sistemin kimliğini doğrulama sürecidir. Bu, bir şifre, biyometrik veri (parmak izi, yüz tanıma) gibi yöntemlerle yapılır. Amaç, erişim izni olan kişileri doğrulamak ve yetkisiz erişimi engellemektir.

- **Anonimlik**: Kişinin kimliğinin veya kişisel bilgilerinin tespit edilemez ve izlenemez durumda olmasıdır. Anonimlik, bir bireyin dijital dünyada gizliliğini korumak için kimliğini gizlemesini ifade eder.
- **Ağ** <small>(network)</small>: Birden fazla cihazın (bilgisayar, telefon, sunucu, vs.) birbirine bağlanarak veri paylaşımı yapabileceği bir yapıdır. Bu cihazlar, kablolu (ethernet) veya kablosuz (Wi-Fi) bağlantılarla birbirine bağlanabilir. Ağlar, cihazların birbirleriyle iletişim kurmasını, veri ve kaynakları paylaşmasını sağlar. En yaygın ağ türleri yerel ağ (LAN) ve geniş alan ağı (WAN) dır.

## B

- **Backdoor** <small>(arka kapı)</small>: Bir bilgisayara veya ağa izinsiz erişim sağlamak için gizlice yerleştirilen bir güvenlik açığı veya yazılımdır. Saldırganlar backdoor kullanarak sisteme arka plandan erişim sağlar, böylece dosyalara erişebilir, bilgileri çalabilir veya sistemi uzaktan kontrol edebilirler. Backdoor, çoğu zaman kullanıcı fark etmeden sisteme gizlice yerleştirilir ve güvenlik önlemlerini atlayarak saldırganın giriş yapmasına olanak tanır.
- **Biometric Authentication** <small>(biyometrik kimlik doğrulama)</small>: Kullanıcı kimliğini doğrulamak için bireye özgü fiziksel veya davranışsal özelliklerin _(parmak izi, yüz tanıma, iris tarama, ses tanıma vb.)_ kullanıldığı bir kimlik doğrulama yöntemidir. 2FA'nın ikinci faktörü olarak sıklıkla kullanılan biyometrik doğrulama, özellikle kolaylık ve güvenlik açısından avantaj sağlar. Ancak biyometrik verilerin güvenliği, mahremiyet ve veri ihlali risklerine karşı kritik öneme sahiptir.

- **Botnet**: Kötü niyetli yazılımlarla ele geçirilmiş ve uzaktan kontrol edilen bir grup bilgisayardan oluşan bir ağdır. Bu tür sistemler genellikle kullanıcıların bilgisi olmadan kötü amaçlarla kullanılır. Saldırgan, tüm botnet’i bir araya getirerek büyük çaplı DDoS (Dağıtık Hizmet Engelleme) saldırıları gerçekleştirebilir veya diğer zararlı aktiviteleri otomatik olarak yürütebilir.

- **Brute Force Attack** <small>(kaba kuvvet saldırısı)</small>: Bir parola veya şifreleme anahtarını çözmek amacıyla sistematik olarak tüm olasılıkların denendiği bir siber saldırı yöntemidir. Saldırgan, hedefteki sistemdeki parola veya anahtarın uzunluğuna ve karmaşıklığına bağlı olarak farklı kombinasyonları deneyerek doğru olanı bulmaya çalışır. Bu tür saldırılar özellikle zayıf veya kısa parolalar için etkilidir, ancak güçlü parolalarda deneme süresi ve işlem gücü gereksinimi çok arttığından başarı olasılığı düşer.

- **Bluejacking**: Bluetooth ve İngilizce Hijacking <small>(Ele geçirme, söküp alma)</small> terimlerinin birleşiminden oluşmuş bir terim ifadedir. Bluetooth teknolojisini kullanarak yakın mesafedeki bir cihazın kullanıcılarına istenmeyen mesajlar veya içerikler göndermeyi ifade eder.

## C

- **Cross-Site Scripting _(XSS)_** <small>(siteler arası kod çalıştırma)</small>: Bir web sitesine kötü niyetli kod enjekte ederek diğer kullanıcıların tarayıcılarında çalışmasını sağlayan bir saldırı türüdür. XSS, genellikle form girişleri, yorum bölümleri veya URL parametreleri yoluyla gerçekleştirilir. Saldırgan, kurbanın oturum çerezlerini çalabilir, zararlı yazılımlar yükleyebilir veya kullanıcıyı yanlış yönlendirebilir. Güçlü kodlama ve veri doğrulama, bu saldırıya karşı etkili koruma yöntemleridir.

## Ç

- **Çekirdek** <small>(kernel)</small>: Bir işletim sisteminin temel parçasıdır ve donanımla yazılım arasındaki iletişimi sağlar. Bilgisayarın kaynaklarını (CPU, bellek, depolama) yönetir ve uygulamaların bu kaynakları verimli bir şekilde kullanmasına olanak tanır.

## D

- **Distributed Denial of Service** <small>(DDoS)</small>: Bu saldırı türü, bir hedefe (genellikle bir web sitesi veya sunucu) aşırı trafik göndererek hizmeti kesintiye uğratma amacı güden bir siber saldırı türüdür. Bu saldırı, genellikle çok sayıda cihazın (botnet) bir araya getirilmesiyle gerçekleştirilir. Saldırganlar, kontrol ettikleri bu cihazlardan gelen isteklerle hedefin kaynaklarını tüketir, bu da hedefin yanıt veremez hale gelmesine neden olur. Kullanıcılar hedefe erişim sağlayamaz ve hizmet kesintiye uğrar. DDoS saldırıları, işletmelere ciddi maddi kayıplara ve itibar kaybına yol açabilir.
- **DNS** <small>(domain name system)</small> İnternetteki alan adlarını (örneğin, example.com) IP adreslerine (örneğin, 192.168.1.1) çeviren bir sistemdir. Bu sayede kullanıcılar, karmaşık IP adresleri yerine kolayca hatırlanabilir alan adlarını kullanarak web sitelerine erişebilir.

- **DNS Spoofing** <small>(dns sahtekarlığı)</small>: Bir saldırganın, DNS _(Alan Adı Sistemi)_ yanıtlarını değiştirerek kullanıcıları sahte bir web sitesine yönlendirdiği bir saldırı türüdür. Bu sahte siteler genellikle kurbanların hassas bilgilerini ele geçirmeyi veya kötü amaçlı yazılımlar yüklemeyi hedefler. DNS güvenlik uzantıları _(DNSSEC)_ ve güvenilir ağ yapılandırmaları bu tehdide karşı alınabilecek önlemler arasındadır.

## E

- **Exploit**: Bir yazılımın veya sistemin güvenlik açığının, saldırganlar tarafından kötüye kullanılmasıdır. Exploit, bu zafiyetin bir aracı ya da kodu olabilir ve genellikle bir sisteme izinsiz erişim sağlamak, veri çalmak veya sistemin kontrolünü ele geçirmek için kullanılır.

- **Enumeration**: bilgi toplama sürecinde bir hedef sistem veya ağ hakkında daha fazla veri elde etmek amacıyla kullanılan bir tekniktir. Bu süreçte, hedef sistemin yapısı, aktif hizmetler, kullanıcılar, paylaşımlar ve diğer hassas bilgilerin belirlenmesi amaçlanır.

## F

- **Filesystem**: Verilerin depolanması ve düzenlenmesi için kullanılan yapıdır. Dosya sistemleri, veri okuma, yazma ve dosya yönetimi gibi işlemleri kolaylaştırır. Örnekler; BTRFS, EXT4, NTFS, FAT32 vb.

## G

- **Güvenlik Duvarı** <small>(firewall)</small>: Bir bilgisayar ağına gelen ve giden trafiği kontrol eden bir güvenlik sistemidir. Amaç, yetkisiz erişimleri engelleyerek sistemi korumaktır.

## H

- **Hacker** <small>(saldırgan)</small>: Bilgisayar sistemlerine, ağlara veya cihazlara izinsiz erişim sağlamaya çalışan kişi. Hacker’lar genellikle güvenlik açıklarından yararlanarak sistemlere saldırır.

- **Honeypot**: Saldırganları cezbetmek ve onların davranışlarını analiz etmek amacıyla, kasıtlı olarak savunmasız bırakılmı ş bir bilgisayar veya ağ kaynağıdır.

## I

- **ISO Image**: Bir işletim sisteminin veya yazılımın tam bir kopyasını içeren disk görüntüsü dosyasıdır. ISO dosyaları genellikle işletim sistemi kurulumları için kullanılır.

- **IPS**: Intrusion Prevention System anlamında gelir. Bir sisteme ya da makineye bir arka kapı ya da açık aracılığı ile sızılmasını engelleyen sistem ve sistemler bütününe verilen addır.

## İ

## J

- **JavaScript Injection**: Web uygulamalarına kötü amaçlı JavaScript kodlarının enjekte edilmesiyle gerçekleştirilen bir saldırı türüdür. Bu tür saldırılar, kullanıcı verilerini çalmak veya web sayfası üzerinde zararlı işlemler yapmak için kullanılır.

## K

- **Kali Linux**: Siber güvenlik uzmanları ve etik hacker'lar tarafından yaygın olarak kullanılan, güvenlik testleri ve penetrasyon testleri için tasarlanmış bir Linux dağıtımıdır. İçeriğinde birçok güvenlik aracı bulunur.

## L

- **Layer 7 Attack**: OSI modelinin 7. katmanında, yani web uygulamaları ve servislerinin çalıştığı katmanda yapılan saldırılardır. Bu tür saldırılar, genellikle hedef uygulamanın zayıf noktalarını kullanarak, sistemin normal şekilde çalışmasını engeller. Örnekler arasında DDoS saldırıları, SQL Injection, XSS gibi yöntemler yer alır. Bu saldırılar, normal kullanıcı trafiği gibi görünerek tespit edilmesi zor olabilir ve uygulamaların çökmesine veya yavaşlamasına neden olabilir. Savunma için Web Application Firewall (WAF) ve rate limiting gibi önlemler alınabilir.

## M

- **Man-in-the-Middle _(MITM)_ Attack** <small>(ortadaki adam saldırısı)</small>: İki taraf arasındaki iletişimi gizlice izlemek veya değiştirmek amacıyla bir saldırganın araya girdiği bir siber saldırı türüdür. Genellikle güvenli olmayan Wi-Fi ağları, zayıf şifreleme veya kötü yapılandırılmış ağlar üzerinden gerçekleştirilir. Saldırgan, kurbanların fark etmeden hassas bilgilerini _(şifreler, finansal veriler vb.)_ ele geçirebilir veya veri bütünlüğünü bozabilir.

- **Malware** <small>(zararlı yazılım)</small>: Bilgisayarları, cihazları veya ağları zarar vermek, bilgi çalmak veya izinsiz erişim sağlamak amacıyla tasarlanmış kötücül yazılımdır.

- **Multi-Factor Authentication _(MFA)_** <small>(çok faktörlü kimlik doğrulama)</small>: Bir kullanıcının kimliğini doğrulamak için birden fazla _(genellikle iki veya daha fazla)_ bağımsız doğrulama yöntemi kullanılan güvenlik yaklaşımıdır. Faktörler, bilgiye dayalı _(parola)_, fiziksel bir öğeye dayalı _(güvenlik anahtarı)_ veya biyometrik bir özelliğe dayalı _(parmak izi, yüz tanıma)_ olabilir. MFA, yalnızca iki faktörle sınırlı olmayan ve daha fazla güvenlik katmanı sunan bir kimlik doğrulama mekanizmasıdır.

## N

- **Network Interface Card (NIC)**: Bilgisayarın ağ bağlantısını sağlayan donanım kartıdır. Ağ üzerinden veri iletimi ve alımı yapar.

## O

- **Operations Security** <small>(operasyon güvenliği)</small>: Kısaca OpSec hassas bilgilerin, yanlışlıkla veya istem dışı yollarla yetkisiz kişilerin eline geçmesini önlemek için kullanılan bir güvenlik yöntemidir. OpSec, güvenlik açıklarını tespit ederek, bu açıklardan yararlanılmasını önlemek amacıyla belirli önlemler almayı kapsar.

## Ö

- **Özgür Yazılım** <small>(free software)</small>: Kullanıcıların yazılımı kullanma, paylaşma, değiştirme ve geliştirme özgürlüğüne sahip olduğu bir yazılım türüdür. Özgür yazılım, sadece yazılımın ücretsiz olması anlamına gelmez; burada özgürlük, kullanıcıların yazılım üzerinde tam kontrol sahibi olmasını ifade eder.

## P

- **Penetration Testing** <small>(sızma testi)</small>: Bir sistemin güvenlik açıklarını tespit etmek için gerçekleştirilen simüle edilmiş saldırı. Amaç, zayıf noktaları bulup gidermektir.

- **Phishing** <small>(oltalama saldırısı)</small>: Kullanıcılardan hassas bilgileri (şifre, kredi kartı bilgisi) çalmak için sahte e-posta, mesaj veya web siteleri kullanılarak yapılan dolandırıcılık yöntemidir.

- **Proactive Security** <small>(proaktif güvenlik)</small>: Potansiyel siber tehditleri ve güvenlik açıklarını henüz gerçekleşmeden önce tespit edip önlem almayı hedefleyen bir güvenlik yaklaşımıdır. Reaktif yöntemlerin aksine, proaktif güvenlik sistemlerin sürekli izlenmesini, zafiyetlerin analiz edilmesini ve risklerin minimize edilmesini içerir. Bu yöntemde, penetrasyon testleri, tehdit istihbaratı, saldırı simülasyonları ve yamaların düzenli olarak uygulanması gibi yöntemler kullanılır. Kritik altyapılar ve hassas verilerle çalışan kurumlar için bu yaklaşım, olası saldırılara karşı hazırlıklı olmayı ve savunma mekanizmalarını sürekli geliştirmeyi sağlar.

- **Proxy**: Kullanıcı ile internet arasında aracı olarak çalışan bir sunucudur. İnternete doğrudan bağlanmak yerine, bağlantınızı bir proxy sunucusu üzerinden yönlendirirsiniz. Bu sunucu, sizin adınıza web isteklerini alır, hedef sunucuyla iletişime geçer ve ardından aldığı yanıtları size iletir.

## R

- **Ransomware** <small>(fidye yazılımı)</small>: Kullanıcıların dosyalarını şifreleyip erişimlerini engelleyen ve bu dosyaların yeniden açılabilmesi için fidye talep eden bir tür zararlı yazılımdır. Bu tür bir saldırı, genellikle e-posta eki, sahte yazılım güncellemesi veya güvenilir gibi görünen internet siteleri üzerinden kullanıcıların cihazlarına bulaşır. Ransomware, bireylerden büyük şirketlere kadar pek çok hedefi etkileyebilir ve önemli finansal kayıplara yol açabilir.

## S

- **Secure Sockets Layer** <small>(SSL)</small>: SSL, internet üzerindeki veri alışverişini şifreleyerek kullanıcıların bilgilerini güvence altına alan bir güvenlik protokolüdür. Özellikle web siteleri ile kullanıcılar arasında yapılan iletişimde, hassas bilgilerin (örneğin, kredi kartı bilgileri, şifreler veya kişisel veriler) üçüncü taraflarca ele geçirilmesini önlemek için kullanılır.

- **Spyware** <small>(casus yazılım)</small>: Kullanıcıların izinsiz olarak bilgilerini toplayan ve gönderen kötü amaçlı yazılımdır. Spyware, genellikle kullanıcının onayı olmadan arka planda çalışır ve zarar verme amacı gütmeyebilir, ancak gizlilik ihlali ve kişisel bilgilerin çalınması gibi ciddi sonuçlara yol açabilir.

- **SQL Injection** <small>(sql enjeksiyonu)</small>: Bir uygulamanın veri tabanı sorgularını manipüle etmek için kötü niyetli SQL kodlarının bir giriş alanı aracılığıyla enjekte edildiği bir siber saldırı türüdür. Bu saldırılar, saldırganların yetkisiz veri erişimi sağlamasına, veri değiştirmesine veya silmesine yol açabilir. Web uygulamaları ve API'ler, uygun giriş doğrulama kontrolleriyle bu saldırıya karşı korunabilir.

## Ş

- **Şifreleme**: Şifreleme, bir dosya yada bilgiyi daha güvenli hâle getirmek için uygulanan sistemdir. Şifrelenen veri, veriyi belirli bir algoritma ve anahtar kullanarak, yalnızca yetkili kişilerin çözebileceği bir formata dönüştürmeyi amaçlar. Bu süreçte, verinin anlamı gizlenmiş olur ve "şifreli" metin veya "kriptogram" haline gelir.

## T

- **Threat Hunting** <small>(tehdit avcılığı)</small>: Bir ağda veya sistemde, mevcut güvenlik araçlarının algılamadığı siber tehditlerin aktif olarak aranması sürecidir. Bu, saldırganların izlerini bulmak, bilinmeyen kötü amaçlı yazılımları tespit etmek veya güvenlik açıklarını belirlemek için yapılır.

- **Time-Based One-Time Password _(TOTP)_** <small>(zamana dayalı tek kullanımlık parola)</small>: Kullanıcıların belirli bir süre _(genellikle 30-60 saniye_) için geçerli olan tek seferlik bir doğrulama kodu kullanmasına olanak tanıyan bir kimlik doğrulama yöntemi. TOTP kodları genellikle bir mobil uygulama _(Google Authenticator, Authy vb.)_ tarafından üretilir ve 2FA veya MFA süreçlerinde yaygın olarak kullanılır. Zamana dayalı yapısı, bu kodların tahmin edilmesini veya tekrar kullanılmasını zorlaştırır.

- **Trojan** <small>(truva atı)</small>: Bilgisayar sistemlerine zararlı yazılım yerleştiren bir tür kötü amaçlı yazılımdır. Adını, antik Yunan'daki Truva Atı'ndan alır çünkü saldırganlar, bu yazılımı genellikle kullanıcıyı kandırarak bilgisayarlarına gizlice yüklerler. Trojan, genellikle faydalı bir program veya dosya gibi görünüp, kurulduktan sonra kötü amaçlı aktiviteler gerçekleştirir.

- **Two-Factor Authentication _(2FA)_** <small>(iki faktörlü kimlik doğrulama)</small>: Bir kullanıcı hesabına veya sisteme erişimi daha güvenli hale getirmek için iki farklı doğrulama yönteminin kullanıldığı bir güvenlik mekanizmasıdır. Genellikle birinci faktör, kullanıcı adı ve parola gibi bir bilgi olurken, ikinci faktör bir SMS kodu, biyometrik veri _(parmak izi, yüz tanıma)_ veya fiziksel bir güvenlik anahtarıdır. 2FA, hesap ele geçirme girişimlerini önemli ölçüde zorlaştırır ve bireyler ile kurumlar için güçlü bir güvenlik katmanı sağlar.

## U

- **URL Filtering**: İnternet trafiğini denetleyerek belirli web sitelerine erişimi engelleme veya sınırlama işlemidir. Bu, kullanıcıların zararlı veya uygunsuz içeriğe ulaşmasını engellemeye yardımcı olur.
- **Uptime** <small>(çalışma süresi)</small>: Bir sistemin veya servisin çalışır durumda olduğu süreyi ifade eder. Yüksek uptime, sistemin güvenilir ve sürekli erişilebilir olduğunu gösterir.

## Ü

## V

- **Virtual Dedicated Server** <small>(VDS)</small>: Fiziksel bir sunucunun tamamen ayrılmış sanallaştırma teknolojisiyle bölünmesiyle oluşturulan bir yapıdır. Her bir VDS, diğerlerinden tamamen izole edilmiş ve kendine özel fiziksel kaynaklarla donatılmıştır

- **Virtual Machine (VM):** Fiziksel bir bilgisayar üzerinde sanal bir ortam yaratan yazılımdır. Linux sistemlerinde sanal makineler oluşturmak için genellikle KVM veya VirtualBox gibi araçlar kullanılır.

- **Virtual Private Network** <small>(VPN)</small>: VPN, "Sanal Özel Ağ" anlamına gelir ve internet bağlantınızı güvenli, gizli ve anonim hale getiren bir teknolojidir. VPN, cihazınız (telefon, bilgisayar, tablet) ile internete erişim sağladığınız hedef sunucu (örneğin bir web sitesi) arasında şifreli bir bağlantı oluşturur. Bu süreç, verilerinizin üçüncü taraflar tarafından izlenmesini veya çalınmasını önler ve çevrimiçi etkinliklerinizi gizler.

- **Virtual Private Server** <small>(VPS)</small>: Fiziksel bir sunucunun paylaşımlı sanallaştırma teknolojisiyle bölünmesiyle oluşturulan bir yapıdır. Bu tür sunucular, aynı fiziksel kaynakları paylaşan birden fazla sanal makineden oluşur.

## W

- **Warwalking, Warbiking. Wardriving ve Warflying**: Başlıktaki sırası ile yaya, bisiklet, araba veyahut uçak yoluyla bir dizüstü bilgisayar veya akıllı telefon kullanarak Wi-Fi kablosuz ağlarını ve baz istasyonlarını arama eylemidir.

- **War Chalking**: Halka açık alanlarda açık bir Wi-Fi ağına dikkat çekmek için semboller çizme eylemidir. Hobo sembollerinden esinlenen bu işaretler, Haziran 2002'de bir grup arkadaş tarafından tasarlanmış ve Matt Jones tarafından kamuoyuna tanıtılmıştır.

## Y

- **Yedekleme**: Verilerin bir kopyasını oluşturup güvenli bir ortamda saklama işlemidir. Bu, veri kaybına neden olabilecek durumlar (siber saldırı, donanım arızası, insan hatası veya doğal afetler) karşısında bilgilerin geri yüklenmesini sağlar.

## Z

- **Zero Day** <small>(sıfırıncı gün)</small>: Bir yazılım, donanım veya sistemde bulunan ve geliştiriciler veya güvenlik ekipleri tarafından henüz tespit edilmemiş bir güvenlik açığını ifade eder. Saldırganlar bu açığı, herhangi bir yama veya çözüm üretilmeden önce kullanarak sisteme zarar verebilir veya yetkisiz erişim sağlayabilir. "Zero Day" ifadesi, açığın keşfedildiği andan itibaren savunma ekiplerinin harekete geçmek için **"sıfır gün"** süresine sahip olduğunu vurgular. Bu açıklar genellikle yüksek risk taşır ve genellikle gelişmiş kalıcı tehdit _(APT)_ saldırılarında veya özel olarak hazırlanmış "Zero Day Exploit" kodlarıyla kullanılır. Kapatılana kadar sistemleri korumak için proaktif güvenlik yöntemleri gereklidir.
