<!-- NOTLAR
 - Bu sayfa bilgi içerikli makaleden oluşmaktadır.
 - İçerik kuralları ve ekleme yapmak sayfalarını ziyaret edebilirsiniz -->

# Mahremiyet

**Mahremiyet**, bireylerin özel hayatlarının gizli kalması ve korunması anlamına gelir. Temel insan haklarından olan mahremiyet, birçok uluslararası insan hakları belgesinde ve birçok ülkenin anayasasında yer almaktadır. Bireyler, mahremiyet haklarını ihlal eden durumlara karşı yasal yollara başvurma hakkına sahiptir. **Ancak, dijital çağda bu hakkı korumak her zamankinden daha zor bir hale gelmiştir**.

## Dijital ortamda mahremiyet

Dijital dünyada **mahremiyet**, bireylerin dijital ortamda gerçekleştirdiği faaliyetlerin izinsiz erişim ve paylaşımlardan korunmasını ifade eder (örn. internet aramaları, gezinme geçmişi, arkadaşlarla yapılan sohbetler gibi). Bu bilgiler, yalnızca bireyin rızası dahilinde ve belirli sınırlar içinde toplanıp, kullanılmalıdır. Düşünün, evinizin sürekli izleniyor olması ne kadar rahatsız edici olurdu? Benzer şekilde dijital ortamlarda sürekli izlenmek, yaptığınız davranışların analiz edilip belli profiller oluşturulması da aynı derecede rahatsız edici olabilir ve _mahremiyet ihlaline girer_. Bugün büyük teknoloji şirketlerinin varsayılan olarak topladığı bazı bilgiler şunlardır:

- Yaş, cinsiyet, konum gibi demografik bilgiler
- İlgi alanları ve davranışlar
- Sosyal medya etkileşimleri (beğeniler, yorumlar, paylaşımlar)
- Gerçek zamanlı konum verileri ve geçmiş ziyaret yerleri
- Alışveriş ve tüketim alışkanlıkları

Bu bilgiler, kullanıcıların profillerini oluşturmak ve onları daha etkili bir şekilde **hedeflemek** için kullanılır. Örneğin, bir şirket, sizin alışveriş geçmişinizi ve internette ki davranışlarınıza dayalı olarak belirli ürünleri size sürekli olarak reklam olarak gösterebilir. Bu, yalnızca tüketici alışkanlıklarınızı yönlendirmekle kalmaz, aynı zamanda sizin çevrim içi ortamda nasıl bir insan olduğunuz hakkında çok derin bir bilgiye sahip olmalarına olanak tanır. Şirketler, bu bilgileri kullanarak sadece sizi daha iyi hedeflemekle kalmaz, aynı zamanda bireysel tercihlerinizi, alışkanlıklarınızı ve hatta psikolojik profilinizi oluşturabilirler. Bu durum, mahremiyetinizi ihlal etmekle kalmaz, aynı zamanda kişisel bilgilerinizi kullanarak kararlarınız üzerinde etki yaratır.

Mahremiyetin ihlali, yalnızca kişisel güvenliği tehdit etmez, aynı zamanda **özgürlük** ve **ifade özgürlüğünü** de engeller. İnsanlar, kendilerini güvende hissetmedikleri bir ortamda ne söyleyebilir ne de paylaşabilirler. Mahremiyetin korunması, yalnızca bir gizliliği sağlamak değil, aynı zamanda bireylerin kendilerini olduğu gibi ifade edebilmeleri, özgürce düşünmeleri ve kararlar alabilmeleri için de gereklidir. Bireylerin mahremiyet hakkı, onların kimliklerini ve düşüncelerini manipülasyona karşı korur, böylece daha sağlıklı ve özgür bir toplum oluşmasına katkı sağlar. (örn: Cambridge Analytica)

## Bazı yanlış anlamalar

### > herhangi bir firma benim verilerimle ne yapacak?

Cevap basit: _Her şeyi yapabilirler_. Sizi belirli veri gruplarına ayırarak hedeflenmiş reklamlar gösterebilir, psikolojik profiller oluşturabilir ve kamuoyunu manipüle edebilirler. Bunu daha iyi anlamak için **Cambridge Analytica** olayına bir göz atalım:

İlgili şirket, 2013 yılında veri analizi yapmak amacıyla kuruldu. Ancak, bir süre sonra Facebook kullanıcılarının rızası olmadan verilerini topladığı ortaya çıktı. Topladıkları verileri analiz ederek kullanıcıların psikolojik profillerini oluşturdu ve bu bilgileri, insanların davranışlarını tahmin etmek ve onları etkilemek için kullandı. 2018 yılında The Guardian ve The New York Times tarafından yapılan bir araştırma, Cambridge Analytica'nın 2016 ABD başkanlık seçimlerinde Donald Trump'ın kampanyasına destek verdiğini ve bu süreci manipüle ettiğini iddia etti. Ayrıca, Birleşik Krallık'taki Brexit referandumunda da benzer bir şekilde etkin olduğu belirtildi.

Özetle, Cambridge Analytica kullanıcıların izni olmadan verilerini topladı, analiz etti ve bu verilerle kişiselleştirilmiş mesajlar oluşturarak insanların kararlarını etkiledi. Bu nedenle, "Benim verilerimle ne yapabilirler?" diye sormak yerine, şunu anlamamız gerek: _senin, bizim, onun verileri birleştiği zaman bir seçimin kazananını bile belirleyebilir._

### > benim saklayacak bir şeyim yok?

Bu ifade, dijital gizlilik ve veri güvenliği konularında sıkça dile getirilen bir yanılgıdır. Pek çok insan, suçlu olmadıkları veya "gizli" bir şey yapmadıkları sürece mahremiyetin onlar için önemsiz olduğunu düşünür. Öncelikle "mahremiyet" dediğimiz kavram en temel insan haklarından biridir, saklayacak bir şeyiniz olsun ya da olmasın, herkesin sahip olduğu temel bir haktır. Evinizin kapılarını kilitlemek, bir şey gizlediğiniz anlamına gelmez. Bu, mahremiyet ve güvenlik ihtiyacıdır.

> "_Gizleyecek bir şeyiniz olmadığı için mahremiyet hakkını umursamadığınızı iddia etmek, söyleyecek bir şeyiniz olmadığı için ifade özgürlüğünü umursamadığınızı söylemekten farksızdır_"<br>
> **Edward Snowden**

Kendi başına önemsiz gibi görünen veriler, bir araya getirildiğinde sizi tahmin edilebilir hale getiren güçlü bir profil oluşturabilir. Dijital dünyada verilerinize erişim kontrolü size aittir. Kimse, sizin izin vermediğiniz verilerinizi toplama veya kullanma hakkına sahip olmamalıdır!

### > zaten kimlik verilerim bile sızmış, başka verilerim sızdırılsa ne olacak?

Kimlik bilgilerinizin sızmış olması, diğer verilerinizin sızmasının önemli olmadığı ya da **bir sorun yaratmayacağı anlamına gelmez**. Bu durum, başka verilerinizin sızdırılmasını **meşrulaştırmaz** veya **önemsiz kılmaz**. Aslında, her bir veri türü kendi başına hassasiyet taşır ve birlikte kullanıldığında çok daha büyük riskler oluşturabilir.

Bir düşünün: Kimlik bilgileriniz sızdırıldığı için, internet arama geçmişinizin, dijital sohbetlerinizde yazdığınız mesajların veya e-posta kutunuzdaki postaların herkes tarafından görülebilir olmasını ister misiniz?

## Mahremiyet, Güvenlik ve Anonimlik

İnsanlar tarafından _mahremiyet, güvenlik ve anonimlik_ kavramları sıklıkla aynı sanılır yada karıştırılır. Ancak farklı anlamlar taşıyan kavramlardır.

- **Mahremiyet**, bir kullanıcının dijital ortamda gerçekleştirdiği işlemler ve paylaştığı bilgilerin yalnızca kendi rızasıyla başkaları tarafından erişilebilmesi ve işlenebilmesini sağlamaktır. Bu, kişisel verilerinizi sadece sizin onayınızla paylaşılmasını ve bu verilerin yalnızca sizin belirlediğiniz amaçlarla kullanılmasını ifade eder. Örneğin, bir arama motoru sizin arama geçmişinizi analiz ederek kişisel hedeflemeli reklamlar sunmak yerine, sadece arama sorgunuza dayalı genel reklamlar gösterebilir. Bu yaklaşım, kullanıcının mahremiyetini korur çünkü arama geçmişiniz, ilgi alanlarınız ya da kişisel bilgileriniz üzerinden hedefleme yapılmaz

- **Güvenlik**, kullandığınız uygulama ve internet sitelerinin verilerinizi koruma yada yetkisiz kişilerin erişimini engelleme yeteneğidir. Örneğin bir internet sitesinin HTTPS bağlantısı kullanması, bu siteye bağlandığınızda verilerinizi şifreleyerek verilerinizin okunmasını ve bu verilere müdahale edilmesini engeller. Başka bir örnek kullandığınız mesajlaşma yazılımının uçtan uca şifrelenmiş olması, uygulama dahil 3. tarafların mesajlarınıza erişemeyeceği anlamına gelir.

- **Anonimlik**, dijital ortamda kimliğinizin tanımlanabilir olmamasıdır. Yani, dijital aktivitelerinizin, 3. taraflar tarafından sizinle ilişkilendirememesi, kimliğinizin gizli kalmasıdır. Örneğin, Tor gibi araçlar, internet trafiğinizi şifreleyerek ve IP adresinizi gizleyerek dijital etkinliklerinizi anonim hale getirir. Bu sayede, interneti kullanırken kimliğinizin izini sürmek daha zor hale gelir.

## Sonuç

Mahremiyet dijital çağda yaşadığımız bir dönemde bireylerin temel haklarından biri olarak büyük bir öneme sahiptir. Bireylerin verilerinin korunması, yalnızca gizliliğin sağlanması değil, aynı zamanda bireylerin özgürce düşünme, ifade özgürlüğü gibi haklarının güvence altına alınması anlamına gelir.

### Yararlı Bağlantılar

- [Facebook-Cambridge Analytica veri skandalı](https://tr.wikipedia.org/wiki/Facebook-Cambridge_Analytica_veri_skandal%C4%B1)
- [PRISM (gözetleme programı)](<https://tr.wikipedia.org/wiki/PRISM_(g%C3%B6zetleme_program%C4%B1)>)
